வேறு சிலர்‌ சோழ குல மன்னர்களின்‌ வீரப்‌ புகழைக்‌ கூறும்‌ பாடல்களைப்‌ பாடினார்கள்‌.
முப்பத்திரண்டு போர்களில்‌ ஈடுபட்டு, உடம்பில்‌ தொண்ணூற்றாறு காயங்களை
ஆபரணங்களாகப்‌ பூண்டிருந்த விஜயாலய சோழனின்‌ வீரத்தைச்‌ சில பெண்கள்‌ பாடினார்கள்‌.
அவனுடைய மகன்‌ ஆதித்த சோழனுடைய வீரத்தைப்‌ போற்றி, அவன்‌ காவேரி நதி
உற்பத்தியாகுமிடத்திலிருந்து கடலில்‌ சேரும்‌ இடம்‌ வரையில்‌ அறுபத்து நாலு சிவாலயங்கள்‌
எடுப்பித்ததை ஒரு பெண்‌ அழகிய பாட்டாகப்‌ பாடினாள்‌.

ஆதித்தனுடைய மகன்‌ பராந்தக சோழ மகாராஜன்‌ பாண்டியர்களையும்‌ பல்லவர்களையும்‌
சேரர்களையும்‌ வென்று, ஈழத்துக்குப்‌ படை அனுப்பி வெற்றிக்‌ கொடி நாட்டிய மெய்க்‌
கீர்த்தியை இன்னொரு பெண்‌ உற்சாகம்‌ ததும்பப்‌ பாடினாள்‌. ஒவ்வொருத்தியும்‌ பாடியபோது
அவளைச்‌ சுற்றிலும்‌ பலர்‌ நின்று கேட்டார்கள்‌. அவ்வப்போது “ஆ! ஆ!” என்று கோவித்துத்‌
தங்கள்‌ மகிழ்ச்சியைத்‌ தெரிவித்துக்‌ கொண்டார்கள்‌.

குதிரை மீது இருந்தபடியே அவர்களுடைய பாடல்களைக்‌ கேட்டுக்‌ கொண்டிருந்த
வந்தியத்தேவனை ஒரு மூதாட்டி கவனித்தாள்‌. “தம்பி! வெகு தூரம்‌ வந்தாய்‌ போலிருக்கிறது.
களைத்திருக்கிறாய்‌! குதிரை மீதிருந்து இறங்கி வந்து கொஞ்சம்‌ கூட்டாஞ்சோறு சாப்பிடு!”
என்றாள்‌.

உடனே, பல இள நங்கைகள்‌ நம்‌ வாலிபப்‌ பிரயாணியைப்‌ பார்த்தார்கள்‌. அவனுடைய
தோற்றத்தைக்‌ குறித்துத்‌ தங்களுக்குள்‌ இரகசியமாய்ப்‌ பேசிக்‌ கொண்டு கலகலவென்று
சிரித்தார்கள்‌. வந்தியத்தேவனை ஒரு பக்கம்‌ வெட்கமும்‌ இன்னொருபுறம்‌ குதூகலமும்‌
பிடுங்கித்‌ தின்றன. அந்த மூதாட்டி சொற்படி இறங்கிச்‌ சென்று அவள்‌ தரும்‌ உணவைச்‌
சாப்பிடலாமா என்று ஒருகணம்‌ சிந்தித்தான்‌. அப்படிச்‌ சென்றால்‌ அங்கே நின்ற
இளமங்கைமார்கள்‌ பலரும்‌ அவனைச்‌ சூழ்ந்து கொண்டு பரிகசித்துச்‌ சிரிப்பார்கள்‌ என்பது
நிச்சயம்‌. அதனால்‌ என்ன? அத்தனை அழகிய பெண்களை ஒரே இடத்தில்‌ காண்பது சுலபமான
காரியமா? அவர்கள்‌ தன்னைப்‌ பரிகசித்துச்‌ சிரித்தாலும்‌ அந்த ஒலி தேவகானமாகவே
இருக்கும்‌. வந்தியத்தேவனின்‌ யெளவனக்‌ கண்களுக்கு அந்த ஏரிக்கரையில்‌ நின்ற நங்கைகள்‌
எல்லாரும்‌ அரம்பைகளாகவும்‌ மேனகைகளாகவுமே தோன்றினார்கள்‌!

ஆனால்‌ அதே சமயத்தில்‌ தென்மேற்குத்‌ திசையில்‌ வடவாற்றின்‌ நீரோட்டத்தில்‌ தோன்றிய ஒரு
காட்சி அவனைச்‌ சிறிது தயங்கச்‌ செய்தது. வெள்ளைப்‌ பாய்கள்‌ விரிக்கப்பட்ட ஏழெட்டுப்‌
பெரிய ஓடங்கள்‌, வெண்சிறகுகளை விரித்துக்‌ கொண்டு நீரில்‌ மிதந்து வரும்‌ அன்னப்‌
பட்சிகளைப்‌ போல்‌, மேலக்‌ காற்றினால்‌ உந்தப்பட்டு விரைந்து வந்து கொண்டிருந்தன.

ஏரிக்கரையில்‌ பலவகைக்‌ களியாட்டங்களில்‌ ஈடுபட்டிருந்த ஜனங்கள்‌ அத்தனை பேரும்‌ அந்தப்‌

படகுகள்‌ வரும்‌ திசையையே ஆவலுடன்‌ பார்க்கத்‌ தொடங்கினார்கள்‌.

அந்தப்‌ படகுகளிலே ஒரு படகு எல்லாவற்றுக்கும்‌ முன்னதாக விரைந்து வந்து ஏரிக்கரை
வடக்கு நோக்கித்‌ திரும்பும்‌ மலையை அடைந்தது. அந்தப்‌ படகில்‌ கூரிய பிரகாசமான
வேல்களை ஏந்திய ஆஜானுபாகுவான வீரர்கள்‌ பலர்‌ இருந்தார்கள்‌.
